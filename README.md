# ‫فرم سؤال‌های کارآموزی سال ۱۳۹۸‬

## ‫امیرحسین فیروزیان @ NRTC‬

### ‫نکاتی در مورد کارآموزی‬

‫این کارآموزی برای کسانی است که به «محاسبات»، «برنامه نویسی» و یا «آنالیز عددی» علاقه دارند: البته این جمله بدین معنی نیست که درسی مانند آنچه را که در دانشگاه احتمالاً خوانده‌اید را مجددا مرور کنید؛ خیلی چیزها هست که باید یاد بگیرید امّا پیش از آن قوانینی هست که باید قبل از فرستادن این فرم مدّ نظر قرار دهید.

‫اوّل از هر چیز کارآموزی به معنی «آموزش» نیست؛ بلکه به معنای «تجربه کاری» است. به دیگر سخن شما بعد از ۳ هفته آموزش بر روی پروژه هایی که در این دوره تعریف شده است بصورت عملی کار خواهید کرد. شکست در این هدف به معنای شکست کل پروژه ی کارآموزی است. انتظار داریم همانقدر که ما برای آموزش دادن شما وقت می گذاریم، شما نیز در انجام تعهدات خود احساس مسئولیت داشته باشید. **اگر می‌توانید ۲۰ ساعت در هفته وقت بگذارید در این صورت مشکلی نخواهید داشت، امّا در غیر این صورت بهتر است از مطالعه‌ی ادامه‌ی این فرم صرف نظر کنید، زیرا ممکن است کار شما به لیست سیاه بکشد**. دقیقاً دلیل کاملاً رایگان بودن این کارآموزی این است که شما باید در این ۳ ماه کار انجام دهید. **اگر فکر می‌کنید سرتان شلوغ است و نمی‌توانید ۲۰ ساعت در هفته وقت بگذارید؛ باید بدانید که این آخرین کارآموزی مرکز نیست و شما می‌توانید برای دوره ی سوم نیز اقدام کنید؛ بنابراین هیچ عذری پذیرفته نخواهد بود** (مگر در موارد پزشکی که کاملاً معقول است). بنابراین کم کاری در این دوره ی کارآموزی بدون عواقب نخواهد بود و اوّلین آن ورود به لیست سیاه NRTC است. اضافه شدن به این لیست شما را از تمامی فعالیّت‌های شرکت محروم خواهد کرد. همچنین ممکن است ما این لیست را در اینترنت منتشر کنیم.‬

‫اصلاً نترسید! ما هم مانند شما هستیم. گروه ما خیلی دیر در مورد انسان‌ها تصمیم می‌گیرد. **از طرفی نباید این مشخصه منجر به سوءاستفاده شود**. ما نیاز به فردی معمولی داریم که صادق است و انگیزه ی بالایی دارد و همچنین می‌تواند ۲۰ ساعت در هفته وقت بگذارد. البتّه نیاز به رایانه قابل‌حمل نیز خواهید داشت و تمامی داده‌های خود را پشتیبان‌گیری کنید چون قرار است بر روی آن Debian نصب کنیم!‬

### ‫نکاتی در مورد  سؤال‌ها‬

‫• **‫این پرسشنامه به منزله سواد شما نیست!‬** ‫اگر بلد نیستید به راحتی بنویسید نمی‌دانم. چیزی که در اینجا من قصد دارم بفهمم این است که چه کسی با خودش صادق است. از نظر من کسی که صادق باشد و معلوماتش کمتر باشد در صف بسیار جلوتر از کسی است که بخواهد بیش از اندازه معلوماتش را بزرگ کند. به علاوه کسی که کمتر میداند بسیار بهتر از کسی است که حجم زیادی از معلومات غلط را در ذهنش انبار کرده است.‬

‫• پاسخ شما باید نشان دهنده معلومات باشد. می‌توانید از اینترنت استفاده کنید به شرط آنکه کاملاً بفهمید و نه صرفاً دنبال جواب باشید. (دقت کنید مصاحبه حضوری نیز وجود دارد و به ۵ دقیقه نمی‌رسد که بفهمم خودتان نوشتید و یا از روی اینترنت کپی کرده‌اید). تنها هدف من این است که ببینم به مشکل‌ها چگونه نگاه می‌کنید. اصلاً در جوابتان شک نکنید و هر آنچه که فکر می‌کنید نظرتان است بنویسید. اصلاً فرض کنید جوابی مطلق به نام «درست» وجود ندارد.‬

‫• اگر فکر می‌کنید سؤال غلط است، نظر خودتان را بنویسید. بنویسید چرا غلط است. شجاعانه راه خودتان را بگویید و برایش استدلال کنید. کسی که با من بحث کند و بتواند استدلال کند ولو غلط هم باشد برای شیوه آموزش من بسیار مناسب خواهد بود. من آدمِ محجوب را رد می‌کنم.‬

‫• در این پرسشنامه مسئله‌های ریاضی مطرح شده است. اگر هیچ کدام را نیز نتوانستید حل کنید هیچ اشکالی ندارد. تنها دست‌نوشته و چرک‌نویس‌هایتان را ارسال کنید زیرا من می‌خواهم راه ورود به مسئله را نگاه کنم.‬

‫• همه مسئله‌ها باربط هستند! پس خواهش می‌کنم نگویید که چه ربطی به رایانه دارد! ☺‬

‫• برای سوال‌هایی که توصیفی است چنانچه سخت است که دستی بنویسید و یا آنقدر حرف برای زدن دارید که نمی‌توانید بنویسید می‌توانید جواب را چه به صورت صوت و یا تصویر ضبط کنید. محدودیتی برای اندازه و زمان نیست فقط تنها کیفیت صدا و در صورت لزوم تصویر آن به گونه‌ای باشد که قابل فهم باشد. برای ارسال آن اگر با اینترنت مشکل دارید می‌توانید پست کنید یا به دفتر تحویل دهید.‬

‫• جدی گرفتن کار مهم است. یکی از اهداف این کارآموزی همین جدی بودن کار است. لزومی ندارد در صورتی که خوشتان نمی‌آید به این کار ادامه دهید. زیرا اگر الان مشکل داشته باشید فردا مشکلاتتان بیشتر خواهد بود.‬

‫• این پرسشنامه‌ای برای ورود به آموزش نیست؛ این خود آموزش است. آموزش شما از لحظه فکر کردن به این سوال‌ها آغاز خواهد شد. پس تصوّر نکنید آموزش بعد از پر کردن این فرم آغاز می‌شود و در چرخه ی عجولانه‌ای سعی در تکمیل و ارسال داشته باشید. هر چقدر دیرتر پاسخها را ارسال کنید، بهتر! من جواب‌هایی که زودتر از دو هفته برایم بیاید را رد می‌کنم! پس فرصت دارید.‬

‫• سوال‌های توصیفی را اوّل نوشتم زیرا مهم‌تر است و می‌خواستم بیشتر به آن فکر شود.

‫• اصلا نگران نباشید و راحت و ریلکس به سوال‌ها فکر کنید و جهان را جور دیگری ببینید.

‫﴿با آرزوی سلامتی و شادابی برای شما﴾‬

# ‫سؤال‌های توصیفی‬

### ‫• در یک پاراگراف خود را توضیح دهید (کسانی که روی سایت نوشته‌اند نیاز نیست برای بار دوم بنویسند)‬

### ‫• ماجرای فیلمی که بیشتری تاثیر را بر روی شما داشته است را برایم بنویسید؛ فکر می‌کنید چرا انقدر روی شما تآثیر داشت؟ [مثال: سرگیجه (Vertigo) ساخته آلفرد هیچکاک. این فیلم از این نقطه نظر برایم جالب بود که امری به نام ماوراءالطبیعی (فرا طبیعی) را رد می‌کرد و شخصیت اصلی «کاراگاه جان اسکاتی» نمی‌توانست خرافات را حول کشته‌شدن انسان‌ها در مکانی خواص بپذیرد. این عدم پذیرش برای من که در کشوری زیست کرده‌ام که مردم و فرهنگش به دنبال معجزه است بسیار جالب بود. خصوصا آنکه کتاب کلثوم‌ننه را نیز خوانده بودم. …]‬

### ‫• ایران تا ۱۰ سال آینده با بحران جدی آب (کشاوزی و شُرب) مواجه است. به نظر شما دولت باید چه برنامه‌ای تا ۱۰ سال آینده اجرا کند. آیا من و شما می‌توانیم کاری بکنیم؟ آیا به نظر شما قطره‌ای کردن کشاورزی مشکلی را حل می‌کند؟ چقدر اطلاعات درباره بزرگترین مشکل ایران طی ۱۰ سال آینده دارید؟ آیا گروه نانو می‌تواند بخشی از کار را در دست بگیرد یا نه؟‬

### ‫• چه سبک از موسیقی را دوست دارید؟ یک نوازنده، سازنده و یا آوازخوان آهنگ را برایم نام ببرید و بگویید کدام آهنگش را دوست دارید.‬

# ‫سؤال‌های دیگر‬

### ‫• در مسابقه‌ای که شما شرکت کرده‌اید قرار است بین ۳ گزینه با شانس یکی را انتخاب کنید. دو گزینه پوچ است و یکی جایزه دارد. بعد از انتخاب شما، مجری برای کمک به شما یکی از گزینه‌های پوچ بین دو دری که انتخاب نشده را باز می‌کند و به شما این اجازه را می‌دهد که دوباره تصمیم‌گیری کنید. آیا گزینه انتخابی خود را عوض می‌کنید یا فرقی ندارد؟‬

### ‫• روزی گروهی از برادران خدمت علی ابن ابی‌طالب رسیدند و مشکلی داشتند. پدر این برادران وصیّت کرده بود که ۱/۲ از گوسفندان باید به پسر بزرگ‌تر و ۱/۳ به پسر وسطی و در آخر ۱/۹ به پسر آخری برسد. مشکل اینجا بود که تعداد گوسفندان ۱۷ بود و نمی‌شد به هیچ یک تقسیم کرد.‬

‫۱- پیدا کنید علی چطور این مشکل را حل کرد.‬

‫۲- آیا این طرز توزیع منصفانه بوده یا نه؟ اگر شما بودید چطور این مشکل را حل می‌کردید؟‬

‫۳- اگر تعداد گوسفندان ۹ بود چه می‌کردید؟‬

### ‫• پرتابه‌ای از زمین به هوا با زاویه‌ای شلیک می‌شود. بردار سرعت پرتابه در ابتدا V بوده است. به صورت کیفی بردار سرعت پرتابه در برگشت به زمین نسبت به V  چگونه است؟‬

### ‫• وظیفه پردازنده رایانه یا همان CPU چیست؟ به نظر شما CPU چه اعمالی در ریاضی را می‌فهمد؟ مثلاً آیا Sin یک عدد را پردازنده به طور مستقیم محاسبه می‌کند؟‬

### ‫• چرا اسم لینوکسی مثل آبونتو را به شکل گنو/فری‌دسکتاپ/لینوکس نوشته اند؟‬

‫لینک‌های راهنما:‬

<p class="Left">
<a href="https://www.gnu.org/gnu/why-gnu-linux.en.html">https://www.gnu.org/gnu/linux-and-gnu.en.html</a>
</br>
<a href="https://www.gnu.org/gnu/linux-and-gnu.en.html">https://www.gnu.org/gnu/linux-and-gnu.en.html</a>
</br>
<a href=https://www.gnu.org/gnu/gnu-linux-faq.html#many">https://www.gnu.org/gnu/gnu-linux-faq.html#many</a>
</p>

### ‫• آیا کدهای محاسباتی تنها بر روی کامپیوتر باید اجرا شود؟ مثلاً آیا در گوشی‌های مدرن که اندروید دارند نمی‌توان از کدهای محاسباتی استفاده کرد؟ یا به طور کلّی پردازنده گوشی‌های هوشمند چه فرقی با لپ‌تاپ دارند؟‬

### ‫• آیا این سوال‌ها خوب است و یا باید عوض شود و بی‌ربط و صرفاً اتلاف وقت است؟‬


‫با احترام‬

‫مرکز محاسباتی NRTC‬
